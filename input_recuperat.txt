 Nu poti sa mergi inainte daca nu te disciplineaza ceva: o regula, un mediu de viata, principiile de functionare ale unei situatii de moment. Ma trezesc dimineata la 7 si un sfert si deschid computerul. O anxietate incordata care ma face sa ma simt fragil. Am venit aici sa scriu. Am intrat intr-un program. Sau, cel putin, trebuie sa intru. Aici munca se deconteaza. Aici procesele, proiectele, situatiile sint urmarite, clasificate, verificate. Oamenii sint si ei verificati. Au si ei termene de garantie. Asta imi da de inteles prietenul meu I. Trebuie sa se supuna si ei unor norme de calitate si randament. Vreau sa devin un astfel de individ? Sint prietenul lui I, altfel poate n-as fi fost aici. Sau, cine stie, cu Europa asta integrata de care se vorbeste atit de mult, poate ca lucrurile au devenit mai simple. Si eu nu stiu. Nu-mi dau seama. Pentru ca am o virsta. Pentru ca mi-am pierdut mobilitatea si nu mai recunosc in mine vechea dorinta de a ma depeiza. De a ma deloca de analizat deosebirea dintre delocare si dizlocare – in ce ma priveste, in general accept delocarea fara retineri, pentru a constata imediat cum aceasta acceptare ma face sa intru in succesive stari anxioase de individ dizlocat.

Cert este ca aici s-a activat brusc partea mea de diferit. Am patruns in spatiul unei diferente pe care trebuie sa o iau in serios. Faptul in sine ma crispeaza. Nu-mi plac cedarile. Nu-mi plac probabil adecvarile, nu-mi place efortul pe care ele mi-l pretind. Vin dintr-o tara in care mersul inainte al vietii inseamna reflexe elementare si obligatii. Reflexe elementare, scopuri: sa ai ce minca, sa ai ce purta. Sa ocolesti gropile, baltile din cartierul tau si din centrul orasului. Sa nu te lasi furat. Sa te aperi de cersetori, smecheri, ciini vagabonzi. Sa te protejezi fata de ceea ce te agreseaza: reclame, manele, nesimtirea celor de pe strada, iritarea celor din jur.
Dar sint aici, in aceasta incapere minimalista, calare pe un computer lipsit de diacritice. Ceea ce, in mod neasteptat, nu ma deranjeaza prea mult. Lipsa diacriticelor vreau sa spun. Pe tastatura au fost lipite cu scotch bucatele de hirtie cu semne alfabetice cehesti. Asa le-am gasit. O tinara prozatoare din Cehia, ultimul oaspete al atelierului. Si ea a plecat de acasa ducindu-si cu ea diacriticele. Nu duci cu tine doar limba materna ci si alfabetul invatatoarei.

In realitate, alfabetul patern. Alfabetul patent. Patentul scrisului tau. Mi-a lipsit prevederea de a pleca de acasa luind cu mine si diacriticele, semnele unor vocale si consoane specifice. A, i, s, t. Si iata, diferenta-i gata! Noi romanii sintem mai guturali, desi nu exagerat de guturali. Nu ne putem compara cu nordicii. Intre daci si vikingi au existat diferente. Ascultata la radio, la buletinele de stiri, austrica mi se pare o limba mai cintata decit germana. O limba mai subtire, mai inalta, muzical vorbind. Mai blinda sau mai afectata? Fireste ca nu-mi pot da seama. Numai viata de aici, numai viata mea aici ma va ajuta sa-mi dau seama.
Banal si adevarat: sintem niste indivizi pe masura vocalelor si consoanelor noastre specifice. Cintam si ridem, strigam si soptim, tipam si plingem inconjurati de diacriticele limbilor noastre. Adevarata civilizatie, acea civilizatie integratoare si globalizanta de care nu mai prididim sa vorbim, nu are diacritice. Vezi softurile curente ale oricarui PC. In cadrul noului proiect de civilizatie americano-european, diacriticele sint secundare. Acesta e probabil si motivul pentru care am putut pleca de acasa fara prea mari complicatii, ca si cum as fi parasit o locuinta din Brasov pentru o locuinta din Bucuresti.

E mai grav si mai complicat decit pare. In diacriticele limbilor se afla ascunsa individualitatea noastra etnica, amprenta corporala a unei geografii mentale anume. Fara a si i fiinta mea e amputata. Port aceste vocale in fundul gitului, in acel punct in care carnea larigelui se intilneste cu coborisul boltei palatale, sfidind parca spatiul de rezonanta al gurii. A ma obliga sa deschid gura si sa ma mir. A e sunetul aminarii, al bilbiielii. Inaintea oricarei propozitii limpede articulata il simt pe a. A e inca un rest de materie somatica. A e deja vorbire, e vorbirea cu toata gura. A ma deschide. A imi marcheaza inhibitiile. Am mai spus-o, o spun mereu: scrisul, literatura inchid in ele razboiul dintre corp si alfabet. Prea putin insa m-am gindit pina acum la infruntarea dintre articulat si nearticulat. Articularea mea corporala viseaza sa revina la nearticularea sonora. Vorbesc aici despre ceea ce in corp e inca salbatic, despre ceea ce inca mai pare genuin in carnea mea. Nu e vorba atit despre un refuz al alfabetului, cit despre o neimpacare originara cu articularea fonetica. Corpul isi cauta propria fonetica. De aceea el se poticneste in a, in i. El vrea sa bea apa, el vrea sa mearga cu picioarele pe pamint. Apa, roua, ploua. Pamint, vint, mormint. Cuvinte exclusiv ale romanului din mine.
S si t nu-mi mai apartin. Nu mai sint doar ale mele. Francezii si italienii le disputa la rindul lor. Nemtii le au pe amindoua. Ei merg in „zentrum“ ei zic „geschichte“. Ei sint „zeis“.

Delocarea ca forma de viata. Dizlocarea ca mod de interventie.

9 IANUARIE
Citiva artisti plastici romani au deschis in decembrie anul trecut la galeria Wuk din Viena expozitia Romanian doing a stranger. Intr-o traducere aproximativa asta ar insemna „Romanul in chip de strain“. Am in fata catalogul expozitiei care poarta pe coperta figura lui Dimitrie Cantemir in armura. Mina dreapta stringe un sceptru, o sabie sau sulul unui manuscris. Se poate intelege orice. Fotografia a fost usor prelucrata. Domnitorul poarta celebra lui peruca cu plete lungi cirliontate. La git o lavaliera bogata. Peste umeri e aruncata o pelerina. Privirea lui e mindra, obosita, inteleapta, resemnata. Acesta sa fie romanul necunoscut? Sa fie acest bust istoric o emblema a stranietatii noastre? Nu mi se pare deloc neinspirat sa iesi in Europa ducind in brate bustul lui Cantemir. Un carturar roman care la 1713 devenise membru al Academiei din Viena. Un roman ciudat, nascut prea devreme, intr-o cultura care practic incepe cu el.

Dar nu asta e problema mea. Cu doua-trei zile in urma, am incercat sa notez aici ceva despre senzatia ca lipsa diacriticelor ma amputeaza. Vorbeam despre faptul ca diacriticele sint menite sa noteze sunetele noastre specifice, pastrind inca in ele (in sunetele pe care ele le marcheaza) o puternica dimensiune somatica. Dar parca numai noi, romanii, purtam in laringe sunete pe care altii nu le au? Ce sa spunem atunci despre englezi, care ar fi avut nevoie de atit de multe diacritice pentru sunetele lor, incit nici n-au mai tinut cont de ele si nu le-au integrat in alfabet! Or, engleza a devenit azi un fel de tavalug universal. Anuleaza celelalte reliefuri lingvistice in propriul ei beneficiu.

Deschid catalogul si incerc sa inteleg cite ceva dintr-un scurt argument in germana. Imi sint de ajuns cuvintele Identität, kulturelles‚ nationales. Stiu ca asta este/a devenit problema noastra. Daca vrem sa spunem ceva care sa atraga atentia ridicam flamura identitatii. Ergo, a diferentei. Privesc imagini cu lucrarile (sculptura si pictura) semnate de Adrian Moldovan, Virgilius Moldovan, Bogdan Pascu, Adrian Uncrut, Dana Urda. Tema corpului si a fizionomiei. Sculpturi (de mici dimensiuni banuiesc) asezate pe postamente cu roate. Ce e specific, straniu, romanesc aici? Titlul expozitiei (care a fost insotita si de un recital de harpa dupa o partitura a lui Cantemir) e o forma de captatio benevolentiae. Cultura romana e prea mica pentru a fi bagata in seama. De aici formula numita doing a stranger. Totusi, nimic ciudat in fascinatia pentru corp. Corpul e o tema universala. Exista oare un mod romanesc si un mod austriac de a vedea corpul? Intrebare ridicola. Exista viziuni, maniere artistice specifice istoriei culturale a spatiului european. Ramin complexele, eternele noastre frustrari si neputinte. Se vede si aici, ca si in alte cazuri romanesti, o nerabdare a afirmarii, poate fireasca. Simtim nevoia sa ne facem vazuti, stim ca meritam asta. Dar nu putem atrage atentia asupra a ceea ce facem decit aratind ceea ce sintem: o cultura marginala, mica, imitativa, lipsita de nebunie, din ce in ce mai jenata de fundamentele ei folklorice.

10 IANUARIE
Ieri, inainte de prinz, am fost vizitat de F. I-am oferit o cafea Espresso (cu zaharina! brrr!, asa a vrut), un pahar de suc si prajiturele facute de sotia prietenului meu I. Venise sa-mi transmita ceva in legatura cu Internetul care aici, in atelierul in care stau, nu functioneaza. S-ar putea insa sa devina functional. Cind? Nu stiu. Nici el nu stia. Totul depinde de un inginer care etc. etc.
F. e un tinar barbat blond-roscat, care poarta o barba postmoderna aproape invizibila (confundata cu culoarea obrazului). E tacut, sobru (nu l-am vazut imbracat decit in negru), manierat, retinut, timid poate sau lipsit de curaj in tot ceea ce face. Important e ca e simpatic si binevoitor. I-am aratat Mecanica fluidului pentru desene si fotografii, i-am spus ca ma intereseaza fotografia dar numai ca posibilitate de a surprinde detaliile, ca vreau sa-mi cumpar un aparat bun de aici, ca am in minte o carte in care fotografiile sa fie citite nu ca ilustratii, ci ca texte. L-am surprins privind usor nedumerit fotografiile, nu stiu daca interesat sau nu. M-a intrebat daca eu sint autorul desenelor. Apoi am trecut la Compunere… (varianta franceza). M-am trezit laudindu-ma ca Odile traduce deja cealalta carte The Russian Dolly (Papusa ruseasca sau Pupa russa, cum am avut grija sa precizez). Nu gaseam in engleza cuvintul papusa, imi venea sa zic puppy, eram putin penibil.

La un moment dat am inceput sa-i vorbesc despre scrisul meu. Imi ieseau din gura tot felul de afirmatii, unele adevarate. Ca eu scriu dimineata, toamna si iarna, ca de cind am trecut la scrisul pe computer simt ca am mai multa putere. Computerul mi se parea mai aproape de starile interioare decit scrisul de mina. Bineinteles ca am vorbit si despre corp, despre faptul ca substanta scrisului se afla in senzatii. El mi-a spus ca toate aceste lucruri i se par ciudate, dar ca si el scrie dimineata si ca il intereseaza visele care uneori il marcheaza toata ziua.
Cel mai penibil a fost momentul in care am incercat sa-i explic ca sint in cautarea unui agent literar pentru spatiul german. Engleza mea conversationala precara nu ma prea ajuta. El tacea si nu spunea un cuvint. Nu s-a oferit sa ma ajute, cum facuse cu o seara inainte in fata lui I. Cred ca il inhibam si nu putea suporta sa ma vada cum ma chinui vorbind pentru a anula tacerea dintre noi. Constat inca o data ca multi oameni ma asculta ca hipnotizati si se simt incomodati de felul cum vorbesc, de vorbaria mea convinsa care intr-un anume fel ii interzice, le anuleaza posibilele replici. E si acesta un motiv de suferinta pentru mine. Ajung sa ma simt penibil vazind ca fragilitatea mea si neincrederea in limbaj (care inseamna o continua nuantare a ceea ce spun) sint confundate cu puterea.

Intotdeauna mi-a fost frica de posibilele mele fotografii. Am probabil o parere mult prea buna despre mine. In poze imi vad gura strimba. Imi vad ridurile. Uneori si parul din urechi. Barba mea e rara si tepoasa. Fotografiile o fac si mai insuportabila. Pielea pare o suprafata de hirtie groasa. Numai buna sa mizgalesti pe ea tot felul de porcarioare fara sens. Ca pe pupitru, la scoala. Ca pe un zid de care se sprijina o strada dosnica. Pe cind eu sint altul. Imi ating fata cu degetele. Da, pur si simplu sint altul. Altul din cap pina-n picioare. Un Vladimir. Adevaratul Vladimir. Un Costello. Il vero Costello. L’uomo che guarda. Sint un tip tinar si fascinat care n-a cucerit inca toate femeile pe care le-ar putea cuceri. „Imi place vocea ta“. „Cred ca m-am indragostit de vocea ta“. „Mi-au placut de la inceput miinile“. „Miinile tale m-au fermecat“. Asa spuneau ele. Am o parere foarte buna despre mine, e normal. Pina si mie imi place vocea. Sa-mi aud vocea. Sa aud aerul care o inconjoara pe banda reportofonului. Voce, nu moaca. Glas. Laringe tabacit de tutun. Vocea, voal, nor de sunete. Fotografiile ma sperie. Inregistrarile audio ma fac sa vorbesc repede-repede. Frica de uritenie. Frica de ridicol. Farmecul meu e rigid. Fata mea e osoasa. „Ce oase inteligente ai tu!“ Oasele capului, fruntea bombata. Ten seboreic. In poze pina si urechile imi stralucesc. Nu-mi plac fotografiile mele. Buzele isi pierd catifelarea pe zi ce trece. Sprincene zburlite, taiate cu forfecuta. Gitul zbircit sau care, in fine, incepe sa se zbirceasca. Un git lung iesind din gulerul camasii prea larg.

O mutra de ceara. Sint unul dintre prostii care se uita direct in obiectiv. Respectul fata de aparatul de fotografiat. Sa privesti pericolul drept in fata. Mai degraba asta. Ma uit si inghet. Inghet si mi se string maxilarele. Atac frontal. Poate prea multa sinceritate. Poate incapacitatea de a-mi feri ochii. Imi plac privirile aruncate afara din cadru. Detasarea prin tristetea meditativa, de pilda. Contemplarea unui punct negru din departare. Privesc o musca. Sint singurul care o vede. Sint singur cu mine si am o privire ca un cirlig.
